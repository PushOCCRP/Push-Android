				<h2>Misija:</h2>
				<p>
					Centar za istraživačko novinarstvo Srbije (CINS) neprofitna je nevladina organizacija, posvećena istraživačkom novinarstvu po najsavremenijim, međunarodno usvojenim standardima i uz korišćenje novih alata, tehnika i znanja o profesiji.
				</p>
				<p>
					Naš cilj je da kontinuirano nudimo građanima Srbije važne činjenice o srpskom društvu koje su pre naših istraživanja bile skrivene ili nepoznate. CINS se nada da će tako pomoći građanima u donošenju odluka.<br />
					<br />
					Centar za istraživačko novinarstvo Srbije osnovalo je Nezavisno udruženje novinara Srbije kako bi pokazalo da je nezavisno novinarstvo po najvišim profesionalnim standardima moguće i u Srbiji.
				</p>
				<p>
					CINS se finansira iz donacija kako bi izbegao uticaj poslovnih i političkih izvora novca, koji uglavnom uspešno kontrolišu sadržaj komercijalnih medija u Srbiji i obesmišljavaju njihovu društvenu ulogu.
				</p>
				<p>
					CINS se zalaže za inkluziju ranjivih grupa i jednakost svih građana Srbije bez obzira na rod, nacionalnu, religijsku, političku i rasnu pripadnost, kao i druge različitosti. CINS zastupa pravo građana na transparentnost rada državnih organa i informisanost o svim činjenicama važnim za naše društvo.
				</p>
				<h2>Ciljevi:</h2>
				<ul>
					<li>
						Promocija nezavisnog, odgovornog i profesionalnog novinarstva i uvođenje i poštovanje visokih i međunarodno prepoznatih standarda u novinarstvu;</li>
					<li>
						Produkcija i objavljivanje istraživačkog medijskog sadržaja na veb-sajtu CINS-a i putem drugih domaćih i međunarodnih medija;</li>
					<li>
						Edukacija novinara i urednika u Srbiji o praktičnim veštinama istraživačkog novinarstva;</li>
					<li>
						Pružanje prilike mladim i drugim novinarima, kao i građanima uopšte, da upotrebe veštine i tehnike istraživačkog novinarstva kako bi izneli važne činjenice u javnost Srbije;</li>
					<li>
						Saradnja sa sličnim organizacijama, drugim medijima i informativnim organizacijama u Srbiji, regionu i šire, uključujući i prekogranične istraživačke projekte;</li>
					<li>
						Saradnja sa drugim organizacijama i nevladinim organizacijama u zemlji i inostranstvu.</li>
				</ul>
				<h2>Dugoročni ciljevi:</h2>
				<ul>
					<li>
						Doprineti prisustvu i napretku nezavisnog novinarstva u Srbiji;</li>
					<li>
						Prepoznati probleme u Srbiji i ponuditi rešenja;</li>
					<li>
						Obrazovati građane Srbije o važnosti profesionalnog i odgovornog novinarstva;</li>
					<li>
						Doprineti javnom diskursu i građanskom društvu objavljivanjem fer i iskrenih istraživanja o temama od interesa za građane Srbije, bez obzira na vlasničke ili političke interese.</li>
				</ul>
				
				<h2>Nagrade</h2>
				<p>
					CINS je dobio šest godišnjih nacionalnih&nbsp;<em>Nagrada za izuzetnost u istraživačkom novinarstvu,</em> i to 2011, 2012, 2013, 2014. (dve) i 2015.  <br />
					<br />
					Stevan Dojčinović je u vreme kada je bio glavni urednik CINS-a dobio regionalnu nagradu <em>Jug Grizelj </em>za dostignuća u istraživačkom novinarstvu u službi razvijanja prijateljstva među ljudima i uklanjanja granica među narodima za 2013. godinu.  <br />
					<br />
					Stevan Dojčinović je bio i jedan od sedam članova međunarodnog istraživačkog tima koji je osvojio&nbsp;nagradu&nbsp;<em>Daniel Perl</em>&nbsp;za prekogranično istraživačko novinarstvo, dodeljenu na Svetskoj konferenciji istraživačkog novinarstva u Kijevu, 2011.
				</p>
				<h2>Međunarodne organizacije</h2>
				<p>
					Centar za istraživačko novinarstvo Srbije je član istraživačke mreže novinara i centara <em>Organized Crime and Corruption Reporting Project</em> (OCCRP). U saradnji sa drugim članovima OCCRP, CINS učestvuje u prekograničnim istraživačkim projektima. Ovaj oblik rada je jedini koji može da istraži organizovani kriminal, koji se s lakoćom preliva preko granica država na kojima nacionalne policije staju.<br />
					<br />
					OCCRP je snažno pomogao osnivanje i razvoj CINS-a, i to čini i danas.  <br />
					<br />
					CINS je član svetske organizacije istraživačkih novinara <em>Global Investigative Journalism Network</em> (GIJN). GIJN je organizacija neprofitnih istraživačkih novinarskih grupa, koja se bavi produkcijom istraživačkih priča, treninzima, obezbeđivanjem sredstava za rad istraživačkih novinara i pomaganjem osnivanja sličnih neprofitnih grupa. Osnovan je 2003. godine, i svake dve godine održava svetske konferencije istraživačkog novinarstva na kojima su novinari i urednici CINS-a aktivni učesnici.
				</p>
				<h2>Šta istražujemo</h2>
				<p>
					CINS istražuje organizovani kriminal, politiku, biznis, prevare, energetiku, životno okruženje, korupciju, sudstvo, sport i druge važne oblasti društva.  <br />
					<br />
					CINS nastoji da u mali broj tema, za koje ima kapacitete, uvrsti one koje najsnažnije utiču na živote što većeg broja građana Srbije. <br />
					<br />
					Organizacija koristi i prilike da istraži teme koje nisu od nacionalnog značaja, ali ih lokalni mediji ne istražuju, dok su nacionalni za takve teme nezainteresovani.
				</p>
				<p>
					CINS bira i teme koje smatra značajnim prema njihovom sadržaju i uticaju na društvo.
				</p>
				<h2>Istorija</h2>
				<p>
					Centar za istraživačko novinarstvo Srbije osnovan je 2007. godine, kao sekcija Nezavisnog udruženja novinara Srbije.&nbsp;<br />
					<br />
					CINS je, 2012. godine, postao nezavisno pravno telo i registrovan je u Agenciji za privredne registre kao fondacija.  <br />
					<br />
					CINS je od osnivanja sproveo više istraživačkih i edukativnih projekata i objavio više desetina istraživačkih priča.
				</p>
